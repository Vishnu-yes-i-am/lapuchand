ओ३म् श्री गढ आल मोत पुर पाटण भुय नागोरी । म्हे ऊंडे नीरे अवतार लीयों । अठगी ठंगण् । अदगी दागण् । अगजा गंजण् । ऊंनथ नाथण् । अनू नवावन । कहिं को मै खैकाल कीयों । काही सुरग मुरादे देसां काहीं दौरे दियुं । होम करीलो दिन ठावीलो । सहसर चीलो छापर नीबी दूणपूरुं । गांम सुंदरीयो छीलै बलदीयो । छंदे मन्दे बाल दीयो । अजम्हे होता नागो वाडै । रैण थंभै गढ गागरणो कुं कुं कंचन सोरठ मरहठ् । तिलंग दीप गढ गागरणो । गढ दिल्ली कंचन अर दूणायर् । फिर २ दुनियां परखें लीयों । थटै भवनिया अरु गुजरात । आछो जाई सवालाब मालवै परबत माडूँ माहीं ज्ञान कथूं । सुरसाण गढ लंका भीतर गूगल खेऊं पैरठयों । ईडर कोट उजैणी नगरी । कहिंदा सिंधपुरी विश्रामलीयों । कांय रे सायरा गाजै बाजै घुरै घुरहरै करै इवाणी आप बलूं । किंही गुण सायरा मीठा होता । किंही अवगुण हुओ खार खरुं । जद बासगनेतो मेर मथाणी । समंद विरोल्यो ढोयरण् । रैणायर डोहण पाणी पोहण् । असूरां बेधी करण छलूँ । दशशिर का दशमस्तक छेदा । ताणू बाणू लडू कुलूं । सोखा बाणू एक बखाणू । जाका बहु परवाणुं । निश्चय राखी तास बलूँ । राय विष्णु से बाद न काजै । कांय बधारो दैत्य कुलुं । म्हेपण म्हैई थेपण थेई । सा पुरुषा की लच्छ कुलुं । गाजै गुड्कै से क्युं बीहै । जेफल जाकी सहस फणूँ । मेरे माय न बाप नब हण न भाई । साख न सैण न लोक जणों । बैकुण्ट विश्वास बिलम्बण् । पार  गिरंये मात खिणूं । विष्णु २ तू भण रे प्राणी । विष्णू भनन्ता अनन्त गुनूं ।  सहसे नावैं । सहसे ठावें । सहसे गावै । गाजै बाजे । हीरे नीरे । गगन गहीरे । चवदा भवणे. तिहूं त्रुलोके जम्बु दीपे सप्त पताले । अई अमाणो । तत समाणो । गुरु फरमाणो । बहु परवाणो । अइयां । निरजत सिरजत नान्हीं मोटि जीया जूणी । एती सास फुंरतै सारुं । क्रुषि माया धन बरषंता । म्हे अगिणी गिण फूहारुं । कुण जाणै म्हे देव कुदेवो । कुण जाणै म्है अलख अभेवों । कुण जाणो म्हेसुर नर देवों । कुण जाणो म्हेग्यनि के ध्यानी । कुण जाणो म्हे केवल ज्ञानी । कुण जाणो म्हे ब्रह्म ज्ञानी । कुण जाणै म्हे ब्रम्हज्ञानी । कुण जाणै म्हेब्रम्हचारी । कुण जाणै म्है अल्प अहारी । कुण जाणै म्है पुरुष कनारी । कुण जाणै म्हे बाद बिबादी । कुणै जाणै म्हेलुब्ध सबादी । कुण जाणै म्हे जोगि कै भोगी । कुण जाणै म्है आप संयोगी । कुण जाणै म्हे भावत भोगी।कुण जाणै म्है लील पत । कुण जाणै म्है सूम कदाता । कुण जाणै म्है सती कुसती । आपही सूमर आपही दाता।आपही कुसती आपै सती।नव दाणूं निरवंश गमाया कैरव किया फती फती । राम रुप कर राक्षस हडिया । वाण कै आगै बनचर जुडिया।तद म्हे राखी कमल पती।दया रुप म्हे आप बखाणां।संहार रुप म्हे आप हती । सौलै सहस्त्र नव रंग गोपी । भोलम भालम । टोलम टालम्।छोलम छालम सहजै राखीलो म्हे कन्हड बालों आप जती । भोलबीया म्हे तपी तपेश्व्रर् । छोलब कीया फती । राखण मतां तो पडदै राखां।ज्यूँ दाहै पान बणास पति॥६७॥