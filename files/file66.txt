ओ३म् जबरारे तैं जग डांडी लो । देह न जीती जांणो । माया जालेले जम काले । लेणा कोण समाणो । काचै पिंडे किसी बडाई । भोलै भूल अयाणो । म्हां देखंता देव दाणु । सुर नर खीणा । बीच गया बेराणो कुभकरण महरावण होता । अबली जोध अयाणो । कोट लंका गढ विषमा होता । कांयदा बस गया रावण राणो । नौग्रह रावण पाए बन्धा । तिस बीह सुर नर शंक भयाणो । ले जम कालै अति बुध वंतो।सिता काज लुंभाणो । भरमि बादी अति अंहकारी । करता गरब गुमानो । तेऊ तो जम काले खीणा । थीर न लाथो थाणो । काचैं पिंड अकाज अफारुं । किसो पिराणी । माणो । साबण लाख मझीठ बिगूता । थोथा बाजार घाणो । दुनियां राचै गाजै बाजै । तामै कणू न दाणू । दुनियां के रंग सब कोई राचै । दीन रचै सो जाणो लोही मास बिकारो होयसी । मुर्ख फिरै अयाणो । मागर मणिया काच कथीरन राचो । कूडा दूनी डफाणो । चलन चल्न्ते । जीव जीवन्तै । काया नवन्ति । सास फुरंते । कांयरे प्राणी विष्णु न जप्यो । कीयो कंधे को ताणो । तिहिं ऊपर आवैला जबर तणा दल् । तास किसो सहनाणो । ताकै शीष न ओढ्ण् । पाय न पहरण नैवा फूल भयाणो । धन कन बाण न टोपन अंगा । टाटर चुगल चयाणो । साल सुंचगी घ्रुत सुबासो । पीवण न ठंडा पाणी । सेजन सोवण् । पंलग न पोढण् । छात न मैडि माणो । नवां दइया । नवां मइया । नागड दूत भयाणो।काचा तोड नीकुचा भाषै । अघट घ्टै मल माणो । धरती अरु असमान अगोचर । जातै जीवम तेही जाणो । आवत जावत दीसै नाही । साचर जाय अयाणो । जवर तणा जमदूत दहैला । मनबैसैं ला माणो । तातै कलीयर कागा रोलो । सूना रह्या अयाणो । आयसां जोयसां भणता गुणंता । वार महूर्ता पोथो थोथा । पुस्तक पढीया वेद पुराणों । भुत प्रेती कांय जपीजै । यह पाख्नण्ड परमाणो । कान्ह दिशावर जेकर चालो । रतन काया ले पार पहूंचो । रहसो आवा जाणो । ताह परेरै पार गिरांये । ततकै निश्चल थाणो । सोअपरं पर कांय न जंपो । ततखिण लहो इमाणो । भल मूल सींचो रे प्राणी । ज्यूँ तरवर मेलत डालू । जइया मूल न सींच्यो । तो जामण मरण बिगोवो । अहनिश करणी थीर न रहिबा । न बंच्यो जम कालूं । कोइ २ भल मूल सींची लो । भल तत्त्व बू---लो । जा जीवन की बिध जाणी । जीव तडा कछू लाहो होसी । मूवा न आवत हांणी॥६९॥